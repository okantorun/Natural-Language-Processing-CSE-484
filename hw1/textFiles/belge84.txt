İnebahtı Deniz Muharebesi’nin kaybedilmesi Osmanlı deniz
gücünü nasıl etkilemiş
olabilir?

BİLGİ KUTUSU

İnebahtı Muharebesi’nden sonra dağılan
Osmanlı donanmasını
toparlamakla görevlendirilen Uluç Ali Paşa’ya hizmetlerinden
dolayı “Kılıç” unvanı
verilmiştir.

İnebahtı Deniz Muharebesi Osmanlı Devleti’nin denizlerde uğradığı ilk büyük yenilgidir. Osmanlı Devleti
yeni bir donanma hazırlıklarına başlamıştır. Uluç Ali
Paşa 28 Ekim 1571 tarihinde Cezayir Beylerbeyliği ile
birlikte kaptanıderyalığa getirildi.
Venedik, İnebahtı Deniz Muharebesi’nin ardından
Osmanlı yönetiminin niyetini anlamak ve kendi lehlerine barış antlaşması yapmak için İstanbul’da bulunan
elçisini görevlendirmiştir. Venedik elçisi Barbaro ile
Sokullu Mehmet Paşa arasında görüşmeler yapılmıştır.
Sokullu, elçiye “Sizden bir krallık yer almakla, bir kolunuzu kesmiş olduk. Siz ise donanmamızı mağlup etmekle
sakalımızı tıraş ettiniz. Kesilmiş bir kol yerine gelmez,
ama tıraş edilmiş sakal evvelkinden daha gür çıkar.” cevabını vermiştir.
1571 yılının kış ayları donanma için hazırlık yapmakla geçirildi. Anadolu’nun birçok bölgesinden gemi
yapımı için gerekli malzemeler tersanelere gönderildi.
13 Haziran 1572 tarihinde 20.000 asker konulmuş 250
kadırgadan oluşan Osmanlı donanması Kılıç Ali Paşa
komutasında denize açılmıştır.
Osmanlı Devleti’nin İnebahtı Deniz Muharebesi’nin
ardından 250 kadırgalık yeni bir donanma hazırlamış
olması düşmanlarının gözünü korkutmuştur. Donanmanın hazırlanmasının ardından Venedik ile Osmanlı
Devleti arasında 7 Mart 1573’te antlaşma imzalanmıştır.
Fas’ın Osmanlı Himayesine Girmesi (1576): Osmanlı Devleti, Venedik ile antlaşma yaptıktan sonra
İspanyolların elinde bulunan Tunus’u ele geçirmiştir.
Tunus’un alınmasıyla Osmanlı Devleti’nin Kuzey Afrika kıyılarındaki toprakları birleştirilmiştir. 1576 yılında
Osmanlı Devleti, Fas’ı Portekizlilerin istilasından kurtarmıştır. Fas, Osmanlı himayesi altına girmiştir. Fas’ın
alınmasıyla Osmanlı Devleti’nin sınırları batıda Atlas
Okyanusu’na kadar genişlemiştir.

6.1. Osmanlı’nın Stratejik Politikaları
Osmanlı Devleti 15 ve 16. yüzyıllardaki stratejik rakiplerine karşı kara ve deniz ticaret yollarını kontrol altına alma siyaseti takip etmiştir. Fatih Sultan Mehmed
ile başlayan süreç II. Bayezid, Yavuz Sultan Selim

36

dönemlerinde de devam etmiştir. Yavuz Sultan Selim bu politikasını gerçekleştirmek
amacıyla Mısır üzerine sefere çıkmıştır.
Ege Adaları, Bizans hâkimiyeti altında iken Venedik ve Ceneviz gibi güçlü denizci
devletlerin aralarında mücadele sebebi olmuştur. Bu devletler Doğu Akdeniz’de önem
taşıyan ticarete egemen olmak istiyorlardı. 1390 yılında Gelibolu tersanesinin inşasına
başlanmasıyla birlikte Osmanlı Devleti Anadolu’nun batısındaki kıyıları ve limanları
hâkimiyeti altına almaya başlamışlardır. İstanbul’un Fethi’nden sonra denizcilik faaliyetleri artmaya başlamıştır.
Osmanlı Beyliği’nin teşekkülünde denizciliğe pek önem verilmemekle birlikte beyliğin genişlemesi ile gemicilik faaliyetleri de başlamıştır. Bu faaliyetler sonucunda gözler
adalara çevrilmiştir. İstanbul’un Fethi sırasında Bizans’ın elinde İmroz, Limni ve Taşoz
Adaları bulunuyordu. Diğer adalar ise Venedik, Ceneviz ve Rodos şövalyeleri arasında
paylaşılmıştı. Osmanlı Devleti, Ege’de bulunan adaların üzerine kuvvet göndererek adaların teker teker alınmasını sağlamıştır. Adaların Osmanlı hâkimiyetine girmesi devletin
uyguladığı uzun vadeli politikalarının başlangıcını oluşturmaktadır. Osmanlı Devleti bu
politikası sayesinde adaların hâkimiyetini ele geçirerek bütün denizlerin hâkimiyetini
sağlamış olacaktır. Denizlerdeki bu yaklaşım Osmanlı Devleti’nin uzun süreli olarak denizlerde hâkim olmasını sağlayacak ve dünya gücü hâline gelmesinde etkili olacaktır.
Osmanlı-Venedik: Osmanlı Devleti’nin Venedik ile ilişkileri Fatih Sultan Mehmed
döneminde başlamıştır. Akdeniz ticaretinin canlandırılması amacıyla yapılan hareketlenme 1463 yılından 1479 yılına kadar devam edecek olan savaşların yaşanmasına neden
olmuştur. Bu savaşlar sonucunda üstünlüğü ele alamayacağını anlayan Venedik, Osmanlı Devleti ile barış antlaşması yapmak zorunda kalmıştır.
Osmanlı-Ceneviz: Osmanlı Devleti’nin Ceneviz ile ilişkileri ticari ilişkiler biçiminde
14. yüzyılda başlamıştır. İki devlet arasındaki iş birliği ve ortak çalışma 15. yüzyılda çıkar çatışmasına dönüşmüştür. İlişkiler bu yüzyılın ortalarında oldukça ileri düzeydedir.
İki devlet arasında yapılan görüşmelerde Ceneviz, Osmanlı Devleti’nin stratejik rakibi
olmasına rağmen uygulanan politik yaklaşımlardan dolayı Ceneviz’in devletin yanına
çekilmesi gerçekleştirilmiştir. Cenevizliler bu yakınlaşmanın sonucunda ticari çıkarlarını korumayı isterken birtakım ekonomik ayrıcalıklar elde etmişlerdir.
Ceneviz Hükûmeti’nin takip ettiği politikalar iki devlet arasındaki ilişkilerin uzun
süre devam etmesini sağlamıştır. İstanbul’un fethedilmesinin ardından Cenevizliler
Doğu Akdeniz, Adalar Denizi ve Karadeniz'i terk etmek zorunda kalır. 1453 yılından
itibaren başlayan bu dönüşümün tamamen gerçekleşmesi 1475 yılına dek sürmüştür.
Cenevizliler Akdeniz’i ekonomik olarak kontrolleri altında bulundurduklarından politik
gelişmelerde de söz sahibiyken sahayı terk etme sürecinde Akdeniz'in politik
gelişmelerindeki siyasi nüfuzlarını İspanyollara devretmişlerdir. Cenevizliler, 1481
yılından sonra doğudaki ilişkilerini savunma müdahaleleri ve Türklerle ticari alışveriş
ile sınırlandırmıştır. Cenevizliler ekonomik alandaki kontrolleri dolayısıyla Akdeniz’deki
politik gelişmelerde söz sahibi olmuşlardır.

37

Osmanlı-Portekiz: Portekizliler, 16. yüzyılın başlarından itibaren Hint deniz yollarına hâkim olmaya başlamışlardır. Bu hâkimiyet Akdeniz ticaretinin büyük bir darbe almasına neden olmuştur. Hint Deniz Seferleri başarılı olmamasına rağmen Osmanlılar
Hindistan’dan Akdeniz’e mal akışını sağlamışlardır. Portekizlilerle yapılan mücadeleler
sonucunda Yemen ve Habeşistan’da Osmanlı hâkimiyeti kurulmuştur.
Osmanlı-İspanya: Yavuz Sultan Selim, Osmanlı Devleti’nin deniz aşırı ülkelerini
birleştirmek amacıyla Akdeniz hâkimiyetini ele geçirmek istemiştir. Yavuz Sultan Selim
Safeviler ve Memlûklerin tehlikelerini azaltmaya çalışmıştır. Orta ve Batı Akdeniz,
Hristiyan dünyasının etkisi altında kalmıştır. Osmanlılar ile İspanyolların askerî, siyasi
ve coğrafi çıkarlarının aynı alanda örtüşmesi iki devlet arasında açık bir çatışma ortamı
oluşturmuştur. Venedik ile 1502 yılında yapılan savaşın sona ermesi Osmanlılar ile
İspanyolların etki alanını sınırlandırmıştır. Yavuz Sultan Selim döneminde İspanya,
Akdeniz sularındaki siyasi ve ekonomik gelişmeler sürecini deniz korsanlığı
faaliyetleriyle yönlendirmeye çalışmıştır. Buradaki hâkimiyet korsanlık biçiminde
gelişmiştir. Yavuz Sultan Selim; Venedik, Cenova ve Rodos Adası’ndan gelen korsan
gemilerine karşı koymak için yeni bir donanma oluşturma politikası geliştirmiştir.
Yavuz Sultan Selim’in Safevi ve Memlûk tehlikelerini ortadan kaldırmak için
yoğunlaşması Akdeniz hâkimiyetinin Hristiyan dünyasının etkisi altında kalmasına
neden olmuştur.
Kanuni Sultan Süleyman döneminde denizlerdeki fetihler yeni seferlerin düzenlenmesini sağlamıştır. Kutsal Roma İmparatorluğu’nun Cezayir önlerinde yenilmesi
Barbaros’un deniz gücünün ve yeniçeri kuvvetlerinin yenilmezlik unvanının artmasını
sağlamıştır.
Osmanlı-Habsburg: Kanuni döneminde Osmanlıların asıl hedefi Batı olmuştur. Bu
dönemde Habsburg İmparatorluğu akrabalık bağıyla Avrupa’nın büyük bir kısmına sahip olmuştur. Osmanlı fetih politikası Macaristan içerisine ilerleme sürecini başlatmıştır. Mohaç Muharebesi’nin kazanılmasının ardından Macaristan’ın Osmanlı
Devleti’ne katılması Osmanlı-Avusturya ilişkilerini fiilen başlatmıştır. Kanuni Sultan
Süleyman döneminde Osmanlı Devleti, Habsburglara karşı üstünlüğünü kabul
ettirmiştir. Osmanlı Devleti 1529 I. Viyana Kuşatması ve 1532 Alman Seferi’nin
ardından 1533 yılında İstanbul Antlaşması’nı imzalayarak Avusturya’ya karşı yaptığı
savaşları bitirmiştir. Avusturya, Macaristan üzerindeki Osmanlı hâkimiyetini kabul
etmekle birlikte Macaristan üzerindeki iddialarından vazgeçmemiştir. Bunun üzerine
taraflar karşı karşıya gelmişler ve 1547 yılındaki antlaşmaya kadar devam etmiştir. Bu
antlaşmadan sonra da Habsburglar ile Osmanlı Devleti arasındaki ilişkiler
düzelmemiş ve yeni antlaşmalar imzalanmıştır.
Osmanlı Habsburg ilişkileri II. Selim döneminde de devam etmiştir. 1568 yılında taraflar arasında Edirne Antlaşması imzalanmıştır. Bu antlaşma sekiz yıl geçerli olmasına
rağmen süresi dolmadan Avusturya’nın talebi üzerine sekiz yıl geçerli olacak şekilde
1574 ve 1576 yıllarında Avusturya ile iki yeni antlaşma daha imzalanmıştır. 1576 yılında
imzalanan antlaşma sonucunda sınırlarda sorunlar meydana gelmiştir. Bu durum 1592
yılında savaşların yeniden başlamasına neden olmuştur.

38

Osmanlı-Safevi: Yavuz Sultan Selim döneminde Safevi tehlikesi ortadan kaldırılmıştı. Kanuni döneminde mecbur olmadıkça İran üzerine sefere çıkılmamıştır. Kanuni döneminde İran üzerine 1533 yılında iki ordu ile Irakeyn Seferi’ne çıkmıştır. Bu dönemde
Osmanlı Devleti’nin temel politikasını Batı ile olan ilişkiler belirlemiştir. Bu seferde
sonuç alınamamıştır. 1548 ve 1553 yıllarında iki İran seferine daha çıkılmıştır. Bu sefer
Osmanlı topraklarına saldıran Safevilere cevap vermek amacıyla yapılmıştır. Bu seferlerin sonucunda Osmanlı Devleti ile İran arasında 29 Mayıs 1555’te Amasya Antlaşması
imzalanmıştır. Bu antlaşma ile Osmanlı Devleti Safevilere karşı dostane bir siyaset takip
etmiştir. Safevilerle yapılan mücadele Osmanlı Devleti’nin dinî-siyasi anlayışının değişmesine neden olmuştur.

6.2. Osmanlı Siyasetinin Etkileri
Roma Katolik Kilisesi’ne Karşı Ortodoksluğun ve Protestanlığın Himaye Edilmesi: Osmanlıların Balkanlarda görünmesi ile birlikte Ortodoks halk, papalıkla Macar
Krallarının Katoliklik propagandasından ve onlara mezhep değiştirmeleri için yapılan
baskıdan kurtulmuştur. Devlet, Ortodoks Kilisesi’ne karşı koruyucu bir politika gütmüş,
kilisenin bütün ayrıcalıklarını ve hiyerarşisini aynen tanımıştır.
İstanbul’un fethedilmesi için yapılan hazırlıklar esnasında Bizans İmparatoru, Osmanlılara karşı şehri savunmak amacıyla ittifak arayışına girmişti. Bu ittifak arayışı
içinde Bizans İmparatoru, papaya başvurarak Ortodoks Kilisesi’ni Vatikan ile birleştirmeye hazır olduğunu bildirmişti. Kuşatma için yapılan hazırlıkların tamamlanması
üzerine kiliselerin birleştirildiği ilan edildi. Papanın ve Avrupa’nın ileri sürdüğü şartlara
göre Ortodoks Kilisesi’nin lağvedilmesi ve mensuplarının Katolikliği kabul etmesi
isteniyordu ancak bu durum tartışmalara neden olmaktaydı. “Ayasofya’da bir kardinal
külâhı yerine, Türk sarığı görmeyi tercih ederim!” sözü sürekli tekrarlanıyordu. Türklerin
dinlere saygılı olmalarından hareketle Ortodoksluğun kurtulma çaresi belliydi.
İstanbul’un Fethi’nin ardından şehre giren II. Mehmed, ilk cuma namazını Ayasofya’da
kıldı. Fetihten sonra pek çok kiliseye dokunulmamıştır. İstanbul’un fethedilmesinin
ardından Roma döneminden kalan kiliselerden yüz kadar kilise Rumlara bırakılmıştır.
Rumların ihtiyacından fazla olan kiliselerin bir kısmı camiye dönüştürülürken bir kısmı
yeni getirilen Ermenilere, bir kısmı Türk Ortodokslara tahsis edilmiştir. Fatih dönemiyle
birlikte Türkler Roma Katolik Kilisesi’ne karşı Ortodoksları korumaya ve himaye etmeye
başlamışlardır. Katoliklerin düşünemedikleri biçimde Ortodoksluk himâye edilmiştir.
Katolik Kilisesi’nin başında bulunan papanın fikir ve vicdan hürriyeti karşısında gösterdiği taassup Protestanlığın meydana çıkmasına etken olmuş ve milyonlarca Hristiyan
papalıktan ayrılmıştır. İstanbul’da bulunan Patrikhanenin korunması Ortodoksların
minnetini kazandırmıştır.
Avrupa Monarşilerinin Varlıklarını Devam Ettirmeleri: Kanuni döneminde Habsburglar, Avrupa’da akrabalık ilişkileri kurarak siyasi varlıklarını devam ettirmekteydi.
Habsburgların önündeki en büyük engel Fransa ve İngiltere gibi monarşiler idi. Osman-

39

lıların Avrupa’daki mücadeleye karışması siyasi dengenin bozulmasına neden olmuştur.
Osmanlıların Habsburglarla mücadele etmesi sonucunda İngiltere ve Fransa yaşam alanını
genişletmeye başlamıştır. Osmanlıların Alman imparatoru Şarlken’e yaptığı baskılar sonucunda Fransa rahat bir nefes alabilmiştir. Osmanlıların Habsburgların Alman kanadını
yıpratmaları sonucunda Protestanlık Almanya’da yayılma imkânı bulmuştur.
Afrika’daki Müslümanların Himaye Edilmesi: Türkler tarihleri boyunca Afrika’nın
değişik yerlerine yayılmışlardır. Mısır, Türklerin Afrika’nın değişik yerlerine yayılmalarında merkez olarak görülmüştür. Türkler, Afrika kıtasının farklı istikametlerine yayılmaya
başlamıştır. Bir taraftan Akdeniz’in güney sahillerini takip ederek kıtanın batısına doğru
ilerlemiş Atlas Okyanusu sahillerine kadar ulaşılmıştır. Diğer taraftan Kızıldeniz’in batı
sahilinden güneye doğru giderek Hint Okyanusu sahilleri boyunca ilerlemiştir. Mısır’ın
Memlûklerin elinden alınmasından sonra Osmanlı Devleti bu topraklar üzerinde hâkim
olmuştur. Kuzey ve Doğu Afrika Osmanlı Devleti’nin idaresine girmiştir. Osmanlılar; Mısır, Habeş, Cezayir, Trablusgarp ve Tunus eyaletlerini sâlyâne (senelik maaş) usulü ile idare
ettiler. Osmanlı Devleti, Afrika topraklarındaki Müslümanları himaye etmişlerdir. 16. yüzyılda Afrika kıtası otuz iki eyalete ayrılmış ve Arap nüfusun yaşadığı on üç eyaletin dördünü Mısır, Trablusgarp, Tunus ve Cezayir oluşturmuştur. 16. yüzyılda Afrika’daki Müslümanların neredeyse tamamı Osmanlı Devleti’nin hâkimiyetine girmiştir. Burada yaşayan
Müslümanlar Osmanlı padişahını halife olarak kabul etmişler ve onun adına camilerinde
hutbe okutmuşlardır. Habeşistan, Afrika’da 16. yüzyıl boyunca çok geniş topraklarda hüküm sürmüştür. Hristiyan Habeş Krallığı’nın Afrika’da yaşayan Müslümanlarla mücadeleleri Osmanlı Devleti tarafından engellenmiştir. Hatta Osmanlı Devleti, burada yaşayan
Müslümanlara ateşli silah kullanmalarını öğretecek eğitici kimseler göndererek bölgedeki
varlıklarını uzun süre devam ettirmelerini sağlamıştır.
DÜŞÜNELİM

Osmanlı Devleti’nin uyguladığı uzun vadeli strateji dünya gücü hâline gelmeyi nasıl
etkilemiş olabilir?

7. KARA VE DENİZ POLİTİKALARI
7.1. Kıta Gücü Olarak Osmanlı
Osmanlı Devleti kurulduğu dönemde deniz gücüne sahip değildi. Sınırların genişlemesiyle birlikte topraklarını korumak ve denizlerde fetihler yapabilmek amacıyla donanmanın varlığına ihtiyaç duyuldu. Karesioğulları Beyliği’nin alınmasıyla birlikte Osmanlı
Devleti donanmaya sahip oldu. Donanmanın geliştirilmesi için tersaneler yaptırıldı.
Osmanlı Devleti öncelikli olarak bir kıta gücü olarak ortaya çıkmıştır. Dönemin diğer
büyük kıta güçleri arasında İspanya yer almaktadır. Kıta gücüne sahip olan iki devlet, denizlerde gücü elde tutabilmek için mücadele etmişlerdir. İki kıta gücü olarak ortaya çıkan
İspanya ve Osmanlı Devleti; Akdeniz’deki güçlerini piyadeler üzerine dayandırmıştır.
1502 yılında Venedik ile yapılan savaşın sona ermesi iki karasal gücün etki alanının sınırlandırmıştır. İspanya ve Osmanlı Devleti’nin etrafındaki etki alanlarını denetim altında
tutmak için mücadele etmeleri deniz gücünün geliştirilmesine ve stratejik noktaların

40

fethedilmesi çabasına neden olmuştur. Osmanlı Devleti’nin kıta gücüne karşı İspanyollar ve Portekizler doğrudan rakipleri hâline gelmiştir. Osmanlı Devleti’nin batı yönünde
ilerlemesiyle birlikte Avusturya (Habsburg İmparatorluğu), Macaristan, Almanya gibi
kıta gücüne sahip olan devletlerle mücadele etmek durumunda kalmıştır.

7.2. Coğrafi Keşifler
Avrupalılar 15. yüzyılın sonlarına doğru yeni deniz yolları ve kıtalar keşfetmiştir. Yeni
keşiflerin yapılmasıyla birlikte bu coğrafyalara doğru yayılma eğilimi göstermiştir. Bu
hareket coğrafi keşifler olarak adlandırılmaktadır. Avrupalı krallar, Asya ve Afrika ülkelerinin altın, gümüş gibi kıymetli madenlerini ele geçirerek nüfuzlarını güçlendirmek
istiyorlardı. İpek, baharat, şeker gibi mallara da sahip olmayı arzuluyorlardı. Bu ticaret
mallarını ele geçirmeleri ancak İpek ve Baharat Yolu’nun ele geçirilmesi ile mümkün olabilirdi. İpek ve Baharat Yolu’nun denetiminin Türklerin elinde bulunmasından dolayı
Avrupalılar alternatif yollar aramaya başladılar. Avrupalıların amacı doğunun
zenginliklere kolayca ulaşıp sahip olmaktı.
Orta Çağ’da Avrupalılar dünyanın düz bir tepsi biçiminde olduğunu
düşünüyorlardı. Antik Yunan ve Roma bilginlerinin yazdıkları eserlerin okunmasıyla
dünyanın yuvar-lak olduğunu öğrenen Avrupalılar bilimsel çalışmaları yakından takip
etmeye başladılar. Deniz kıyısından uzaklaşmaya korkan insanlar bilgi sahibi olmaya
başladıkça deniz ile ilgili düşüncelerinde değişiklik oldu. Denizlere dayanıklı gemilerin
yapılması, coğrafya bilgisinin gelişmesi ve cesur gemicilerin yetişmesi coğrafi keşiflerin
yapılmasında etkili olmuştur.
Coğrafi keşiflerin başlatılması Portekiz sayesinde olmuştur. Portekiz ihtiyaç
duyduğu kaynaklara ulaşabilmek için yayılma politikası izlemiştir. İlk olarak Batı
Afrika kıyılarına ulaşmışlardır. Portekizli gemici Vasco de Gama (Vasko dö Gama)
Ümit Burnu’nu geçerek

Harita 9: Coğrafi Keşifler

41

Hindistan’a ulaşmayı başarmıştır. Portekizliler Basra Körfezi’nin ve Kızıldeniz’in kontrolünü ele geçirmişlerdir.
İspanya da Portekiz gibi zenginlik kaynaklarına ulaşmayı amaçlıyordu. Cenovalı denizci Kristof Kolomb dünyanın yuvarlak olduğuna ve sürekli batıya giderse Hindistan’ın
zenginliklerine ulaşacağına inanmaktaydı. 1492 yılında İspanya adına deniz yolculuğuna çıktığında Kuzey Amerika kıyılarına ulaşmıştır. Buranın Hindistan olduğunu düşünen Kristof Kolomb, yeni bir kıta keşfettiğinin farkına varmamıştır. Kristof Kolomb’un
ölümünden sonra Americo Vespucci (Ameriko Vespuçi) buranın yeni bir kıta olduğunu
ilan etmiştir. Kıtaya onun adından dolayı “Amerika” denilmiştir.
İspanya adına yapılan Coğrafi Keşifler’den biri de Macellan’ın dünyayı dolaşmasıdır.
Macellan sürekli batıya doğru yol almıştır. Macellan’ın Filipinler’de yerlilerle girdiği çatışmada öldürülmesi üzerine dünya turunu 1522 yılında Del Kano tamamlamıştır. Bu
tur sonucunda dünyanın yuvarlak olduğu kanıtlanmıştır.
İspanya ve Portekiz öncülüğünde başlatılan Coğrafi Keşifler’e İngiltere ve Fransa da katılmıştır. İngilizler Kuzey Amerika’nın doğu kıyılarına, Fransızlar Kanada’ya yerleşmiştir.
Coğrafi Keşifler ile Osmanlı Devleti’nin Akdeniz’deki hâkimiyetinde birtakım değişiklikler yaşanmıştır. Coğrafi Keşifler ile yeni yolların bulunmasıyla eski ticaret yolları
önemini yitirmiştir. İpek ve Baharat Yolları gibi Akdeniz’e açılan eski ticaret yolları canlılığını kaybetmiştir. Osmanlı Devleti’nin elinde bulunan bu yolların önemini yitirmesi
Osmanlı ekonomisini olumsuz etkilemiştir. Osmanlı Devleti bu yollardan aldığı gelirlerden yoksun kalmakla birlikte, Akdeniz’deki ticari hâkimiyetini kaybetmiştir. Akdeniz’de bulunan Venedik, Cenova, Marsilya gibi ticaret merkezleri önemini kaybederken
Atlas Okyanusu kıyılarında bulunan Lizbon, Bordo, Rotterdam gibi limanlar önemli birer ticaret merkezi hâline gelmiştir.
ARAŞTIRALIM

Coğrafi Keşifler’in yapılması Osmanlı ekonomisini nasıl etkilemiş olabilir?

7.3. Hint Deniz Seferleri
Coğrafi Keşifler ile Vasco de Gama’nın, Afrika’nın güneyini dolaşarak Hindistan’a
ulaşması yeni ticaret yollarının bulunmasını sağlamıştır. Portekizliler sömürgecilik
faaliyetlerine başlayarak Hindistan’da koloniler kurmuşlardır. Bununla birlikte Basra
Körfezi ve Kızıldeniz gibi önemli su yollarının girişlerini kontrol altına almışlardır.
Portekizlilerin bu tutumundan dolayı Hindistan’da bulunan Gücerat Sultanı ve Baharat Yolu üzerinden mal taşıyan tüccarlar Osmanlılar ve Memlûklerden yardım istemiştir. Kanuni Dönemi’nde Osmanlılar Müslümanlara yardım etmek ve Baharat Yolu’nun
güvenliğini sağlamak amacıyla harekete geçmişlerdir. Osmanlı Devleti stratejik olarak
Akdeniz dışına yönelmiştir. Hint Okyanusu’na açılan Osmanlı Devleti, Portekizliler
üzerine dört sefer düzenlemiştir (Görsel 1.10). Osmanlı Devleti bu seferlerden istediği
sonucu alamamıştır.
